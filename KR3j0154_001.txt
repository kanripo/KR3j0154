# -*- mode: mandoku-view; -*-
#+TITLE: 井觀瑣言
#+DATE: 2015-08-24 23:25:22.223451
#+PROPERTY: ID KR3j0154
#+PROPERTY: BASEEDITION WYG    
#+PROPERTY: JUAN 卷一
<pb:KR3j0154_WYG_001-1a>¶
欽定四庫全書¶
　井觀瑣言卷一¶
　　　　　　　　　　　　　明　鄭瑗　撰¶
　鄭子讀書間有絲髪之見輒索筆録而藏之自志其¶
　陋因不復加纂次取韓子原道之語題曰井觀瑣言¶
　將就有道而取裁焉夫坐井而觀天謂非全天可也¶
　謂非天不可也然則余言雖淺亦焉敢背道而妄肆¶
　其喙哉¶
<pb:KR3j0154_WYG_001-1b>¶
古文書雖有格言而大可疑觀商周遺器其銘識皆類¶
今文書無一如古文之易曉者禮記出於漢儒尚有突¶
兀不可解處豈有四代古書而篇篇平坦整齊如此如¶
伊訓全篇平易惟孟子所引二言獨艱深且以商詩比¶
之周詩自是奥古而商書比之周書乃反平易豈有是¶
理哉泰誓曰謂己有天命謂敬不足行謂祭無益謂暴¶
無傷此類皆不似古語而其他與今文複出者却艱深¶
何也趙岐杜預韋昭賈逵鄭康成馬融服䖍輩皆博洽¶
<pb:KR3j0154_WYG_001-2a>¶
之儒不應皆不之見也又今文原有二十八篇何故孔¶
壁都無一篇亡失誠不可曉劉歆移書大常博士曰禮¶
失求之於野古文不猶愈於野乎葢古文書在漢不列¶
學官歆雖尊信亦但以為愈於野而已予嘗論書與孝¶
經皆有孔壁古文皆有安國作傳而古文書至東晉梅¶
頥始顯古文孝經至隋劉炫始顯皆沉沒六七百年而¶
後出未必真孔壁所藏之舊矣¶
尚書辭語聱牙葢當時宗廟朝廷著述之體用此一種¶
<pb:KR3j0154_WYG_001-2b>¶
奥古文字其餘記録答問之辭其文體又自尋常如左¶
氏内外傳文雖記西周時諌諍之辭亦皆不甚艱深至¶
載襄王命管仲受享與命晉文公之辭靈王命齊靈公¶
景王追命衛襄公定王使單平公對衛莊公使者之言¶
魯哀公誄孔子辭其文便佶屈如書體禮記文亦不艱¶
深至載衛孔悝鼎銘便佶屈凡古器物諸欵識之類其¶
體皆如此又如左氏記秦穆公語皆明白如常辭及觀¶
書秦誓文便自奥古至漢齊王閎燕王旦廣陵王胥諸¶
<pb:KR3j0154_WYG_001-3a>¶
封策尚用此體他文却不然如今人作文辭自是一様¶
語録之類自是一様官府行移又自是一様不容紊雜¶
子嘗疑孟子父母使舜完廩一段是古逸書之辭其文¶
甚似楚辭曰豈不鬱陶而思君兮亦是用其語¶
歐陽文紆徐曲折偃仰可觀最耐咀嚼荆公文亦髙古¶
意見超卓所乏者雍容整暇氣象爾曽子固文敦厚凝¶
重如秦碑漢鼎老蘇一擊一刺皆有法度東坡胡擊亂¶
刺自不出乎法度¶
<pb:KR3j0154_WYG_001-3b>¶
史記序篇多用四言韻語班史因之范史無序篇故每¶
篇論㫁之外别有四言賛小司馬作史記索隠乃倣范¶
史而補其賛不亦贅哉¶
史記遊俠傳曰今拘學或抱咫尺之義乆孤於世豈若¶
卑論儕俗與世浮沉而取榮名哉觀是數語太史公淺¶
陋大率如此然漢儒自董賈之外多是此等見識史記¶
竒崛處多出戰國策淺俚處多是禇少孫所補後人輒¶
以咎子長亦失考之過¶
<pb:KR3j0154_WYG_001-4a>¶
古史謂莊子讓王盜跖説劍諸篇皆後人攙入者今考¶
其文字體製信然如盜跖之文非帷不類先秦文亦不¶
類西漢人文字然自太史公以前即有之則有不可曉¶
者嘗觀其前如馬蹄胠篋諸篇文意亦凡近視逍遥遊¶
太宗師諸篇殊不相侔竊意但其内七篇是莊氏本書¶
其外雜等二十六篇或是其徒所述因以附之然無可¶
質據未敢以為然也大抵莊列書非一手所為而列子¶
尤雜¶
<pb:KR3j0154_WYG_001-4b>¶
仲舒本原處勝賈生賈生用處却勝似仲舒揚雄韓愈¶
體用俱欠王通有體有用　粗淺耳董賈之言却是従¶
胷中流出韓子力追古作雖費力而不甚覺楊氏法言¶
王氏中説所謂刻木為鵠者也¶
韓平淮西碑惟叙憲宗命將遣師處是學尚書舜命九¶
官文法其餘叙事不襲書體而森嚴可法其詩亦自成¶
一家不規規於蹈襲風雅必如是然後可謂善學古作¶
元和聖徳詩亦自是其五七言諸體氣象如涙落入爼¶
<pb:KR3j0154_WYG_001-5a>¶
通達今古等語殊拙鄆州溪堂詩音格頗古¶
國朝宋潛溪文工於擬古燕書四十篇比龍門子蘿山¶
雜言頗勝誠意伯詩詞好文亦簡健藏機蓄謀如其為¶
人所著郁離子見識亦髙非龍門子之比蘇平仲用意¶
大苦遣辭太繁縟不可法王子克文精宻但氣弱方希¶
直志髙氣鋭而辭鋒浩然足以發之故其文竒峻有光¶
燄真近世豪傑之士楊東里文典則無浮泛之病雜録¶
叙事極平稳不費力梁用之豐贍委曲亦當代一作家¶
<pb:KR3j0154_WYG_001-5b>¶
曾子啓詩佳處不減崑體李布政昌祺人多稱其剛毅¶
不撓嘗觀其所著運甓詩稿大抵浮豔不逞不類莊人¶
雅士所為所謂棖也慾焉得剛者也¶
古史家凡閨門醜惡之事人所羞稱而厭聞者莫不備¶
著如左傳載衛宣公齊襄公等事史記漢書載諸王淫¶
亂等事皆是葢使人知為不善於幽闇之中而不能掩¶
萬世之直筆如此庶乎知所戒矣仲尼刪詩墻有茨鶉¶
之奔奔桑中諸篇皆存而不削而楊龜山所謂載衛為¶
<pb:KR3j0154_WYG_001-6a>¶
狄所滅之因是也南北史臣亦識此意下至金史猶備¶
載海陵煬王淫亂之事腥穢雜揉莫甚於元而元史一¶
切隠諱不録亦是一病至於紀傳表志但篇首作序而¶
每人不加論㫁葢曰著其事實以俟後世之公論耳此¶
為能脱因襲之弊可為後世修史之法¶
孟子説道理明白正大但比孔門猶失之粗荀子言語¶
暗使學者不得其門而入孟子是従大路上行荀卿是¶
従旁蹊曲徑裏㝷路頭¶
<pb:KR3j0154_WYG_001-6b>¶
世儒非孟子者大意謂周王尚在孟子不當勉諸侯以¶
王業辨之者不過謂當時天命已改雖代王革命無傷¶
也是故然矣然當時諸侯已皆自稱王孟子不過勉之¶
行仁義以救民天下自悦而歸之使衰周未亡則亦因¶
而存之令従杞宋之列耳初未嘗勸之伐周而黜顯王¶
也庸何傷哉¶
朱子謂張子韶解中庸得一字可推而前者則極意推¶
之不問至於何所與可行不可行也今世説經皆坐此¶
<pb:KR3j0154_WYG_001-7a>¶
病¶
左傳法度森嚴辭氣古雅而整暇不迫馬遷才豪故叙¶
事無倫理又雜以俚語不可為訓¶
魏其武安等傳乃太史公所親見故叙其争搆之事最¶
詳¶
宋潛溪該博羣書才氣汪洋不竭學者靡然尚之但於¶
吾儒性命之學不甚理㑹却好去理㑹異教然亦只得¶
其言語皮膚之末雖平日著書立言自任不為不重終¶
<pb:KR3j0154_WYG_001-7b>¶
是泛博其文亦多浮辭勝理所著龍門子尤鄙拙亂道¶
為蘇平仲作文集序譏近世為文者合喙比聲不能稍¶
自凌厲以震蕩人之耳目此是其本趣發見處故凡其¶
所作大抵只是欲凌厲以震蕩人耳目而已¶
各處方言亦有暗合古韻者亦有暗合字義者如吾鄉謂¶
來曰釐謂毛曰膜此暗合古韻者謂日曬曰曝謂雨淋¶
曰沃此暗合字義者¶
宋史筆㫁依阿全無發明劉氏宋論勝之然有不厭人¶
<pb:KR3j0154_WYG_001-8a>¶
心者如論太宗之事而援其不踰年改元為戕其兄之¶
證且謂名其年曰太平言致治由我也曰興國言創業¶
由我也夫年號或出臣下所議定未必太宗自製藉令¶
果出太宗則既親行弑逆掩諱文飾之不暇矣又名其¶
年以隂播其事於天下豈人情哉論歐陽公濮議謂其¶
乆叅大政覬覦相位而為是迎合之計甞觀前輩謂濮¶
議初不出於公而臺諌有言公獨力辯故議者指公為¶
主議之人公未嘗辨唯曰今人以濮議為非使我獨當¶
<pb:KR3j0154_WYG_001-8b>¶
其罪則韓曽二公宜有愧於我後世以濮議為是而獨¶
稱我則我宜愧於二公公又自撰濮議四卷悉記當時¶
論議本末甚詳其序文至以夷齊自許則歐公於此議¶
葢執之終身初非為覬覦相位而發明矣又王介甫之¶
立新法葢自其未得志時為兼并之詩已歎利柄倒持¶
與俗吏之不知方俗儒之不知變及其得志乃専以操¶
利權抑兼并為先務其意以為不如是不可致唐虞三¶
代之治故行之不遺餘力然其心術之偏又悻戻自用¶
<pb:KR3j0154_WYG_001-9a>¶
故卒至於敗壞天下而績用弗成也今謂其措意専為¶
破遼復故疆而設則恐非事實矣朱子云介甫亦非先¶
立此意以壓諸賢只是見理不明用心不廣故至於此¶
此論最公學者考之¶
唐𤣥宗開元廿四年八月壬子千秋節羣臣獻寳鑑張¶
丞相九齡獨述興廢之源為千秋金鑑録上之竊意其¶
書必備述前世人主仁暴奢儉明昏之實及任用忠邪¶
賢否之故雖文字之體未必雅純然必深切著明足為¶
<pb:KR3j0154_WYG_001-9b>¶
百代人主之明鑑也惜其書不可見而今曲江所刻本¶
乃庸瑣誕妄全類淫巫瞽史之説葢自古偽書未有陋¶
於此者或者猶喜談而樂道之以為公預知安史之變¶
何異兒童之見¶
前漢書凡史記所已具者皆仍其辭而不變但稍刪潤¶
其重複而已此班氏信而好古不喜立異處可以為萬¶
世法老蘇乃謂彼既言矣申言之何益則非也至司馬¶
遷揚雄二傳亦仍其自序之文而曲記其世系之詳則¶
<pb:KR3j0154_WYG_001-10a>¶
過矣貨殖傳仍叙范蠡子贛至巴寡婦清名書曰漢而¶
泛及異代之事非例也古今人表亦不宜作¶
綱目書曹操責孫權任子權不受命葢欲其遣質子而¶
權不遣也尹起莘發明乃謂操負多罪乃欲越江漢而¶
責人所謂有諸己而欲非諸人者此似不考文義之過¶
其引春秋公及齊侯平莒及郯莒人不肯為比然宣公¶
平莒及郯欲釋二國之搆怨操責任子欲求成於權耳¶
亦非比例南宋徐羨之傅亮謝晦廢其主義符而弑之¶
<pb:KR3j0154_WYG_001-10b>¶
及文帝立能正其弑逆之戮而不徳其迎立之私宜書¶
討誅以明帝心綱目乃誤書討殺尹氏求其説而不得¶
乃謂宋主下詔暴其殺二王之罪而不正其大逆之謀¶
使羨之等罪止於殺二王則討而殺之足矣予按宋書¶
元嘉三年之詔首云民生於三事之如一又云羨之等¶
實受顧託任同負圖送往無復言之節事君闕忠貞之¶
効逞其悖心不畏不義播遷之始謀肆酖毒至止未幾¶
顯行怨殺如此而謂不正其大逆之謀可乎大抵不考¶
<pb:KR3j0154_WYG_001-11a>¶
本末輕於立論而欲得書法之意見是非之實難矣¶
尹氏發明學胡氏春秋傳劉友益綱目書法學公羊榖¶
梁傳書法文甚峻潔似勝發明但有因本文之誤而曲¶
為之説者如東晉晉王保故將陳安降漢先是漢改號¶
趙矣此猶書漢誤也考之提要漢正作趙初無他義書¶
法謂書漢所以志仇國而為安惜唐永王璘反肅宗命¶
髙適討之其書上皇遣誤也書法謂不以肅宗主之所¶
以著自反不縮之戒皆鑿也又唐諸臣狄仁傑郭子儀¶
<pb:KR3j0154_WYG_001-11b>¶
李光弼等有卒書諡者亦誤也又皆各為之説可謂求¶
索之過葢綱目簡帙浩繁朱子僅成書而未及修改故¶
其大義雖明而其間容有未備者如帝或書上弑或書¶
殺卒或書薨之類可見不必曲為之辭¶
綱目書齊主遊南苑殺其従官六十人據北史従官自¶
暍死耳尹氏發明曰雖非以刅兵殺之是亦以暍死殺¶
之此孟子所謂殺人以政者也劉氏書法亦本其説徐¶
昭文考證謂當従史書従官暍死且譏尹氏附㑹其説¶
<pb:KR3j0154_WYG_001-12a>¶
以求合所誤之文愚謂徐説固甚直截然綱目無書暍¶
死之例其文當分註於齊主遊南苑之下以従謹嚴之¶
體¶
宋咸作駁中説謂文中子乃後人所假託實無其人按¶
王績有負苓者傳陳叔達答績書有曰賢兄文中子恐¶
後之筆削䧟於繁碎宏綱正典暗而不宣乃興元經以¶
定真統陸龜蒙送豆盧處士序亦曰昔文中子生於隋¶
代知聖人之道不行歸河汾間修先君之業又云丈人¶
<pb:KR3j0154_WYG_001-12b>¶
文中子外諸孫也云云後司空圖皮日休俱有文中子¶
碑五子皆唐人績乃文中子之弟而叔達又親及門者¶
也文中子果不誣矣但史失其傳其書亦出後人所増¶
益張大牽合傅㑹痕跡宛然在唐時已不甚為人所尊¶
仰故韓栁諸賢俱無稱述或謂即宋阮逸偽作亦非李¶
翺答王載言書云理有是者而辭章不能工王氏中説¶
是也宋龔鼎臣嘗得唐本中説於齊州李冠家則中説¶
之傳乆矣然陳同父類次文中子云分十篇舉其端二¶
<pb:KR3j0154_WYG_001-13a>¶
字以冠篇篇各有序惟阮逸本有之又云阮氏本與龔¶
氏本文各不同如阮本曰嚴子陵釣於湍石爾朱榮控¶
勒天下故君子不貴得位龔本則曰嚴子陵釣於湍石¶
民到于今稱之爾朱榮控勒天下死之日民無得而稱¶
焉龔本曰出而不聲隠而不没用之則成舍之則全阮¶
本則因董常而言終之曰吾與爾有矣由是觀之則逸¶
或不能無增損於其間以啟後人之疑也¶
汲冢周書甚駁雜恐非先秦書意東漢魏晉間詭士所¶
<pb:KR3j0154_WYG_001-13b>¶
作反勦禮記史記羣書以文之文義古雅者僅有祭公¶
解等一二篇¶
唐儒如李習之亦不易得其答侯高書雖未免自許太¶
高然深拒其適時行道之説自謂决不肯廢道而取容¶
持論甚正可謂不失已矣此所以能面斥宰相過失也¶
其幽懷賦鄙時人以嗟老羞卑為務而無能以神堯郡¶
縣為意感慨憤切庶幾可與建功業者史稱其性峭鯁¶
議論無所屈非虚美矣¶
<pb:KR3j0154_WYG_001-14a>¶
　¶
　¶
　¶
　¶
　¶
　¶
　¶
　¶
<pb:KR3j0154_WYG_001-14b>¶
　¶
　¶
　¶
　¶
　¶
　¶
　¶
　井觀瑣言卷一¶
